{
  "id": 9,
  "book_number": 22,
  "name_en": "Song of Songs",
  "name_ro": "Cântări",
  "chapter_count": 8,
  "url": "https://www.bibliaortodoxa.ro/carte.php?id=9",
  "chapters": [
    {
      "chapter": 1,
      "verses": [
        {
          "verse": 1,
          "text": "Sărută-mă cu sărutările gurii tale, că sărutările tale sunt mai bune ca vinul."
        },
        {
          "verse": 2,
          "text": "Miresmele tale sunt balsam mirositor, mir vărsat este numele tău; de aceea fecioarele te iubesc."
        },
        {
          "verse": 3,
          "text": "Răpeşte-mă, ia-mă cu tine! Hai să fugim! - Regele m-a dus în cămările sale: ne vom veseli şi ne vom bucura de tine. Îţi vom preamări dragostea mai mult decât vinul. Cine te iubeşte, după dreptate te iubeşte!"
        },
        {
          "verse": 4,
          "text": "Neagră sunt, fete din Ierusalim, dar frumoasă, ca sălaşurile lui Chedar, ca şi corturile lui Solomon."
        },
        {
          "verse": 5,
          "text": "Nu vă uitaţi că sunt negricioasă că doar soarele m-a ars. Fiii maicii mele s-au mâniat, trimisu-m-au să le păzesc viile, dar via mea nu mi-am păzit-o!"
        },
        {
          "verse": 6,
          "text": "Spune-mi dar, iubitul meu, unde-ţi paşti tu oile? Unde poposeşti tu la amiază? De ce oare să rătăcesc zadarnic pe la turmele tovarăşilor tăi?"
        },
        {
          "verse": 7,
          "text": "Dacă nu ştii unde, tu cea mai frumoasă între femei, ţine atunci mereu urmele oilor, paşte-ti mieii în preajma colibelor, iezii în preajma ciobanilor!"
        },
        {
          "verse": 8,
          "text": "Cu un telegar înhămat la carul lui Faraon te aseamăn eu, draga mea!"
        },
        {
          "verse": 9,
          "text": "Frumoşi se văd obrajii tăi, aşezaţi intre cercei şi gâtul tău împodobit cu şire de mărgăritare."
        },
        {
          "verse": 10,
          "text": "Făuri-vom pentru tine lănţişoare aurite, cu picături şi crestături de argint."
        },
        {
          "verse": 11,
          "text": "Cât regele a stat la masă, nardul meu a revărsat mireasmă."
        },
        {
          "verse": 12,
          "text": "Periniţă de mirt este iubitul meu, care se ascunde între sânii mei."
        },
        {
          "verse": 13,
          "text": "Iubitul meu e ciorchinele de ienupăr, din Enghedi, de la vii cules."
        },
        {
          "verse": 14,
          "text": "Cât de frumoasă eşti tu, draga mea! Cât de frumoasă eşti! Ochi de porumbiţă sunt ochii tăi."
        },
        {
          "verse": 15,
          "text": "Cât de frumos eşti dragul meu! Şi cît de drăgălaş eşti tu! Pajiştea de iarbă verde ne este al nostru pat."
        },
        {
          "verse": 16,
          "text": "Cedrii ne sunt acoperiş sălăşluirii şi adăpost ne sunt chiparoşii."
        }
      ],
      "url": "https://www.bibliaortodoxa.ro/carte.php?id=9&cap=1"
    },
    {
      "chapter": 2,
      "verses": [
        {
          "verse": 1,
          "text": "Eu sunt narcisul din câmpie, sunt crinul de prin vâlcele."
        },
        {
          "verse": 2,
          "text": "Cum este crinul între spini, aşa este draga mea între fete."
        },
        {
          "verse": 3,
          "text": "Cum este mărul intre copaci, aşa este dragul meu printre flăcăi. Să stau la umbra mărului îmi place, dulce este rodul lui în gura mea!"
        },
        {
          "verse": 4,
          "text": "El m-a dus în casa de ospăţ şi sus drept steag era iubirea."
        },
        {
          "verse": 5,
          "text": "Întăriţi-mă cu vin, cu mere răcoriţi-mă, că sunt bolnavă de iubire."
        },
        {
          "verse": 6,
          "text": "Stânga sa este sub cap la mine şi cu dreapta lui mă cuprinde."
        },
        {
          "verse": 7,
          "text": "Vă jur, fete din Ierusalim, pe cerboaice, pe gazelele din câmp, nu treziţi pe draga mea; până nu-i va fi ei voia!"
        },
        {
          "verse": 8,
          "text": "Auzi glasul celui drag! Iată-l vine, săltând peste coline, trecând din munte-n munte."
        },
        {
          "verse": 9,
          "text": "Ca o gazelă e iubitul meu sau e ca un pui de cerb; iată-l la noi pe prispă, iată-l priveşte pe fereastră, printre gratii iată-l se uită."
        },
        {
          "verse": 10,
          "text": "Şi începe să-mi vorbească: Scoală, draga mea, şi vino!"
        },
        {
          "verse": 11,
          "text": "Iarna a trecut, ploaia a încetat."
        },
        {
          "verse": 12,
          "text": "Flori pe câmp s-au arătat şi a sosit vremea cântării, în ţarină glas de turturea se aude."
        },
        {
          "verse": 13,
          "text": "Smochinii îşi dezvelesc mugurii şi florile de vie văzduhul parfumează. Scoală, draga mea, şi vino!"
        },
        {
          "verse": 14,
          "text": "Porumbiţa mea, ce-n crăpături de stâncă, la loc prăpăstios te-ascunzi, arată-ţi faţa ta! Lasă-mă să-ţi aud glasul! Că glasul tău e dulce şi faţa ta plăcută."
        },
        {
          "verse": 15,
          "text": "Prindeţi vulpile, prindeţi puii lor, ele ne strică viile, că via noastră e acum în floare."
        },
        {
          "verse": 16,
          "text": "Iubitul meu este al meu şi eu sunt a lui. El printre crini îşi paşte mieii."
        },
        {
          "verse": 17,
          "text": "Până nu se răcoreşte ziua, până nu se-ntinde umbra serii, vino, dragul meu, săltând ca o căprioară, ca un pui de cerb, peste munţii ce ne despart."
        }
      ],
      "url": "https://www.bibliaortodoxa.ro/carte.php?id=9&cap=2"
    },
    {
      "chapter": 3,
      "verses": [
        {
          "verse": 1,
          "text": "Noaptea-n pat l-am căutat pe dragul sufletului meu, l-am căutat, dar, iată, nu l-am mai aflat."
        },
        {
          "verse": 2,
          "text": "Scula-mă-voi, mi-am zis, şi-n târg voi alerga, pe uliţe, prin pieţe, amănunţit voi căuta pe dragul sufletului meu. L-am căutat, nu l-am mai aflat."
        },
        {
          "verse": 3,
          "text": "Întâlnitu-m-am cu paznicii, cei ce târgul străjuiesc; \"N-aţi văzut, zic eu, pe dragul sufletului meu?\""
        },
        {
          "verse": 4,
          "text": "Dar abia m-am despărţit de ei şi iată, eu l-am găsit, pe cel iubit; apucatu-l-am atunci şi nu l-am mai lăsat, până nu l-am dus la mama mea, până nu l-am dus în casa ei."
        },
        {
          "verse": 5,
          "text": "Vă jur, fete din Ierusalim, pe cerboaice, pe gazelele din câmp, nu treziţi pe draga mea, până nu-i va fi ei voia!"
        },
        {
          "verse": 6,
          "text": "Cine este aceea care se ridică din pustiu, ca un stâlp de fum, par-c-ar arde smirnă şi tămâie, par-c-ar arde miresme iscusit gătite?"
        },
        {
          "verse": 7,
          "text": "Iat-o, este ea, lectica lui Solomon, înconjurată de şaizeci de voinici, viteji falnici din Israel."
        },
        {
          "verse": 8,
          "text": "Toţi sunt înarmaţi, la război deprinşi. Fiecare poartă sabie la şold, pentru orice întâmplare şi frică de noapte."
        },
        {
          "verse": 9,
          "text": "Regele Solomon şi-a făcut tron de nuntă din lemn de cedru din Liban."
        },
        {
          "verse": 10,
          "text": "Stâlpii lui sunt de argint, pereţii de aur curat, patul e de purpură, iar acoperişul este de scumpe alesături; darul dragostei alese a fetelor din Ierusalim."
        },
        {
          "verse": 11,
          "text": "Ieşiţi, fetele Sionului, priviţi pe Solomon încoronat, cum a lui maică l-a încununat, în ziua sărbătoririi nunţii lui, în ziua bucuriei inimii lui!"
        }
      ],
      "url": "https://www.bibliaortodoxa.ro/carte.php?id=9&cap=3"
    },
    {
      "chapter": 4,
      "verses": [
        {
          "verse": 1,
          "text": "Cât de frumoasă eşti tu, draga mea, cît de frumoasă eşti! Ochi de porumbiţă ai, umbriri de negrele-ţi sprâncene, părul tău turmă de capre pare, ce din munţi, din Galaad coboară."
        },
        {
          "verse": 2,
          "text": "Dinţii tăi par turmă de oi tunse, ce ies din scăldătoare făcând două şiruri strânse şi neavând nici o ştirbitură."
        },
        {
          "verse": 3,
          "text": "Cordeluţe purpurii sunt ale tale buze şi gura ta-i încântătoare. Două jumătăţi de rodii par obrajii tăi sub vălul tău cel străveziu."
        },
        {
          "verse": 4,
          "text": "Gâtul tău e turnul lui David, menit să fie casă de arme: mii de scuturi atârnă acolo şi tot scuturi de viteji."
        },
        {
          "verse": 5,
          "text": "Cei doi sâni ai tăi par doi pui de căprioară, doi iezi care pasc printre crini."
        },
        {
          "verse": 6,
          "text": "Până nu se răcoreşte ziua, până nu se-ntinde umbra serii, voi veni la tine, colină de mirt, voi veni la tine, munte de tămâie."
        },
        {
          "verse": 7,
          "text": "Cât de frumoasă eşti tu, draga mea, şi fără nici o pată."
        },
        {
          "verse": 8,
          "text": "Vino din Liban, mireasa mea, vino din Liban cu mine! Degrabă coboară din Amana, din Senir şi din Hermon, din culcuşul leilor şi din munţi cu leoparzi!"
        },
        {
          "verse": 9,
          "text": "Sora mea, mireasa mea, tu mi-ai robit inima numai c-o privire a ta şi cu colanu-ţi de la sân."
        },
        {
          "verse": 10,
          "text": "Cât de dulce, când dezmierzi, eşti tu sora mea mireasă; şi mai dulce decât vinul este mângâierea ta. şi mireasma ta plăcută este mai presus de orice mir."
        },
        {
          "verse": 11,
          "text": "Ale tale buze miere izvorăsc, iubito, miere curge, lapte curge, de sub limba ta; mirosul îmbrăcămintei tale e mireasmă de Liban."
        },
        {
          "verse": 12,
          "text": "Eşti grădină încuiată, sora mea, mireasa mea, fântână acoperită şi izvor pecetluit."
        },
        {
          "verse": 13,
          "text": "Vlăstarele tale clădesc un paradis de rodii cu fructe dulci şi minunate, având pe margini arbuşti care revarsă miresme:"
        },
        {
          "verse": 14,
          "text": "Nard, şofran şi scorţişoară cu trestie mirositoare, cu felurime de copaci, ce tămâie lăcrimează, cu mirt şi cu aloe şi cu arbuşti mirositori."
        },
        {
          "verse": 15,
          "text": "În grădină-i o fântână, un izvor de apă vie şi pâraie din Libar."
        },
        {
          "verse": 16,
          "text": "Scoală vânt de miazănoapte, vino vânt de miazăzi, suflaţi prin grădina mea şi miresmele-i stârniţi; iar iubitul meu să vină, în grădina sa să intre şi din roadele ei scumpe să culeagă, să mănânce."
        }
      ],
      "url": "https://www.bibliaortodoxa.ro/carte.php?id=9&cap=4"
    },
    {
      "chapter": 5,
      "verses": [
        {
          "verse": 1,
          "text": "Venit-am în grădina mea, sora mea, mireasa mea! Strâns-am miruri aromate, miere am mâncat din faguri, vin şi lapte am băut. Mâncaţi şi beţi, prieteni, fiţi beţi de dragoste, iubiţii mei!"
        },
        {
          "verse": 2,
          "text": "De dormit dormeam, dar inima-mi veghea. Auzi glasul celui drag! El la uşă bătând zice: Deschide-mi, surioară, deschide-mi, iubita mea, porumbiţa mea, curata mea, capul îmi este plin de rouă şi părul ud de vlaga nopţii."
        },
        {
          "verse": 3,
          "text": "Haina eu mi-am dezbrăcat, cum s-o-mbrac eu iar? Picioarele mi le-am spălat, cum să le murdăresc eu iar?"
        },
        {
          "verse": 4,
          "text": "Iubitul mâna pe fereastră a întins şi inima mi-a tresărit."
        },
        {
          "verse": 5,
          "text": "Iute să-i deschid m-am ridicat, din mână mir mi-a picurat, mir din degete mi-a curs pe închizătoarea uşii."
        },
        {
          "verse": 6,
          "text": "Celui drag eu i-am deschis, dar iubitul meu plecase; sufletu-mi încremenise, când cel drag mie-mi vorbise; iată eu l-am căutat, dar de-aflat nu l-am aflat; pe nume l-am tot strigat, dar răspuns nu mi s-a dat."
        },
        {
          "verse": 7,
          "text": "Întâlnitu-m-au străjerii, cei ce târgul străjuiesc, m-au izbit şi m-au rănit şi vălul mi l-au luat, cei ce zidul îl păzesc."
        },
        {
          "verse": 8,
          "text": "Fete din Ierusalim, vă jur: De-ntâlniţi pe dragul meu, ce să-i spuneţi oare lui? Că-s bolnavă de iubire."
        },
        {
          "verse": 9,
          "text": "Ce are iubitul tău mai mult ca alţii, o tu, cea mai frumoasă-ntre femei? Cu cît iubitul tău e mai ales ca alţi iubiţi, ca să ne rogi aşa cu jurământ?"
        },
        {
          "verse": 10,
          "text": "Iubitul meu e alb şi rumen, şi între zeci de mii este întâiul."
        },
        {
          "verse": 11,
          "text": "Capul lui, aur curat; părul lui, păr ondulat, negru-nchis, pană de corb."
        },
        {
          "verse": 12,
          "text": "Ochii lui sunt porumbei, ce în lapte trupu-şi scaldă, la izvor stând mulţumiţi."
        },
        {
          "verse": 13,
          "text": "Trandafir mirositor sunt obrajii lui, strat de ierburi aromate. Iar buzele lui, la fel cu crinii roşii, în mir mirositor sunt scăldate."
        },
        {
          "verse": 14,
          "text": "Braiele-i sunt drugi de aur cu topaze împodobite; pieptul lui e scut de fildeş cu safire ferecat."
        },
        {
          "verse": 15,
          "text": "Stâlpi de marmură sunt picioarele lui, pe temei de aur aşezate. Înfăţişarea lui e ca Libanul şi e măreţ ca cedrul."
        },
        {
          "verse": 16,
          "text": "Gura lui e negrăit de dulce şi totul este în el fermecător; iată cum este al meu iubit, fiice din Ierusalim, iată cum este al meu mire!"
        }
      ],
      "url": "https://www.bibliaortodoxa.ro/carte.php?id=9&cap=5"
    },
    {
      "chapter": 6,
      "verses": [
        {
          "verse": 1,
          "text": "Unde s-a dus iubitul tău, cea mai frumoasă-ntre femei? Unde-a plecat al tău iubit, ca să-l cutăm şi noi cu tine?"
        },
        {
          "verse": 2,
          "text": "Iubitul meu în grădina lui s-a dus, în straturi d-aromate pline, să-şi pască turma acolo şi crini frumoşi s-adune."
        },
        {
          "verse": 3,
          "text": "Eu a iubitului meu sunt şi el este al meu, el printre crini îşi paşte iezii."
        },
        {
          "verse": 4,
          "text": "Frumoasă eşti, iubita mea, frumoasă eşti ca Tirţa şi ca Ierusalimul dragă, dar ca şi oastea în război temută."
        },
        {
          "verse": 5,
          "text": "Întoarce-ţi ochii de la mine, că ei de tot mă scot din fire."
        },
        {
          "verse": 6,
          "text": "Părul tău turme de capre pare, ce din munţi, din Galaad coboară. Dinţii tăi par turmă de oi tunse, ce din scăldătoare ies, făcând două şiruri strânse şi neavând nici o ştirbitură."
        },
        {
          "verse": 7,
          "text": "Două jumătăţi de rodii par obrajii tăi, sub vălul tău cel străveziu."
        },
        {
          "verse": 8,
          "text": "Solomon are şaizeci de regine şi optzeci de concubine, iar fecioare socoteala cine le-o mai ţine!"
        },
        {
          "verse": 9,
          "text": "Dar ea e numai una, porumbiţa mea, curata mea; una-i ea la a ei mamă, singură născută în casă. Fetele când au văzut-o, laude i-au înălţat, iar reginele şi concubinele osanale i-au cântat."
        },
        {
          "verse": 10,
          "text": "Cine-i aceasta, ziceau ele, care ca zarea străluceşte şi ca luna-i de frumoasă, ca soarele-i de luminoasă şi ca oastea de război temută?"
        },
        {
          "verse": 11,
          "text": "La grădina nucilor m-am dus, ca să văd verdeaţa văii, dacă a dat vita de vie şi dacă merii au înflorit."
        },
        {
          "verse": 12,
          "text": "Şi nu ştiu cum s-a petrecut, că a mea inimă m-a dus la oştirea de război a viteazului meu neam."
        }
      ],
      "url": "https://www.bibliaortodoxa.ro/carte.php?id=9&cap=6"
    },
    {
      "chapter": 7,
      "verses": [
        {
          "verse": 1,
          "text": "Întoarce-te, Sulamita! Întoarce-te, fata să Zi-o privim! Ce priviţi la Sulamita, ca la hora din Mahanaim?"
        },
        {
          "verse": 2,
          "text": "Cât de frumoase sunt, domniţă, picioarele tale în sandale! Rotundă-i coapsa ta, ca un colan, de meşter iscusit lucrat."
        },
        {
          "verse": 3,
          "text": "Sânul tău e cupă rotunjită, pururea de vin tămâios plină; trupul tău e snop de grâu, încins frumos cu crini din câmp."
        },
        {
          "verse": 4,
          "text": "Cei doi sâni ai tăi par doi pui de căprioară, par doi pui gemeni ai unei gazele."
        },
        {
          "verse": 5,
          "text": "Gâtul tău e stâlp de fildeş; ochii tăi sunt parcă iezerele din Heşbon, de la poarta Bat-Rabim. Nasul tău este ca turnul din Liban, ce priveşte spre Damasc."
        },
        {
          "verse": 6,
          "text": "Capul tău este măreţ cum e Carmelul, iar părul Ii-e de purpură; cu ale lui mândre şuviţe ţii un rege în robie."
        },
        {
          "verse": 7,
          "text": "Cât de frumoasă eşti şi atrăgătoare, prin drăgălăşia ta, iubito!"
        },
        {
          "verse": 8,
          "text": "Ca finicul eşti de zveltă şi sânii tăi par struguri atârnaţi în vie."
        },
        {
          "verse": 9,
          "text": "În finic eu m-aş sui - ziceam eu - şi de-ale lui crengi m-aş apuca, sânii tăi mi-ar fi drept struguri, suflul gurii tale ca mirosul de mere."
        },
        {
          "verse": 10,
          "text": "Sărutarea ta mai dulce-ar fi ca vinul, ce-ar curge din belşug spre-al tău iubit, ale lui buze-nflăcărate potolind."
        },
        {
          "verse": 11,
          "text": "Eu sunt a lui, a celui drag. El dorul meu îl poartă."
        },
        {
          "verse": 12,
          "text": "Hai, iubitul meu, la câmp, hai la tară să petrecem!"
        },
        {
          "verse": 13,
          "text": "Mâine hai la vie să vedem dacă a dat vila de vie, merii de-au înmugurit, de-s aproape de-nflorit. Şi acolo iţi voi da dezmierdările mele."
        },
        {
          "verse": 14,
          "text": "Mandragorele miresme varsă şi la noi acasă sunt multe fructe vechi şi noi pe care, iubitul meu, pentru tine le-am păstrat."
        }
      ],
      "url": "https://www.bibliaortodoxa.ro/carte.php?id=9&cap=7"
    },
    {
      "chapter": 8,
      "verses": [
        {
          "verse": 1,
          "text": "O, de mi-ai fi fost tu fratele meu şi să fi supt la sinul mamei mele, atunci pe uliţă de te-ntâlneam, cu drag, prelung te sărutam şi nimeni nu-ndrăznea osândei să mă dea."
        },
        {
          "verse": 2,
          "text": "Te-aş fi luat şi-n casa mamei te-aş fi dus, în casa celei ce m-a născut; tu graiuri dulci mi-ai fi spus şi eu cu drag ţi-aş fi dat vin bun şi must de rodii."
        },
        {
          "verse": 3,
          "text": "Stânga sa este sub capul meu şi cu dreapta-i mă cuprinde."
        },
        {
          "verse": 4,
          "text": "Fete din Ierusalim, vă jur pe cerboaicele şi gazele din câmp, nu treziţi pe draga mea până nu-i va fi ei voia!"
        },
        {
          "verse": 5,
          "text": "Cine se înalţă din pustiu, sprijinită de-al său drag? Sub mărul acesta am trezit iubirea ta, aici unde te-a născut şi ţi-a dat lumina zilei mama ta."
        },
        {
          "verse": 6,
          "text": "Ca pecete pe sânul tău mă poartă, poartă-mă pe mâna ta ca pe o brăţară! Că iubirea ca moartea e de tare şi ca iadul de grozavă este gelozia. Săgeţile ei sunt săgeţi de foc şi flacăra ei ca fulgerul din cer."
        },
        {
          "verse": 7,
          "text": "Marea nu poate stinge dragostea, nici râurile s-o potolească; de-ar da cineva pentru iubire toate comorile casei sale, cu dispreţ ar fi respins acela."
        },
        {
          "verse": 8,
          "text": "Avem o mică surioară, care sâni nu are încă. Ce-am face cu sora noastră, când ea ar fi peţită?"
        },
        {
          "verse": 9,
          "text": "Zid de piatră de-ar fi ea, coroană de argint i-am face; iar uşă dac-ar fi, cu lemn de cedru am căptuşi-o."
        },
        {
          "verse": 10,
          "text": "Zid sunt eu acum şi sânii mei sunt turnuri; drept aceea în ochii lui eu am aflat pacea."
        },
        {
          "verse": 11,
          "text": "Solomon avea o vie pe coasta Baal-Hamon; el a dat via lucrătorilor, s-o lucreze şi să-i dea fiecare la rod o mie de sicli de argint."
        },
        {
          "verse": 12,
          "text": "Via mea este la mine acasă; mia de sicli să fie a ta, Solomoane, şi două sute numai pentru cei ce păzesc roadele ei!"
        },
        {
          "verse": 13,
          "text": "O, tu, ce în grădini sălăşluieşti, prietenii vor să-ţi asculte glasul; fă-mă să-l aud şi eu cu ei!"
        },
        {
          "verse": 14,
          "text": "Fugi degrab, iubitul meu, sprinten ca o căprioară fii, fii ca puiul cel de cerb, peste munţii cei îmbălsămaţi!"
        }
      ],
      "url": "https://www.bibliaortodoxa.ro/carte.php?id=9&cap=8"
    }
  ]
}